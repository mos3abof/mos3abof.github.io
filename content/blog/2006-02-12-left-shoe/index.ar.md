+++
title = "فردة الكوتشي الشمال!"
date = "2006-02-12"
+++

[![](https://photos1.blogger.com/blogger/3753/2078/320/Phil_Shoe.jpg)](https://photos1.blogger.com/blogger/3753/2078/1600/Phil_Shoe.jpg)  

من صغري و قبل ما أعرف إن ده من السنة ، كنت بأحب آكل بايدي اليمين ..  
و كنت لما آجي أعمل حاجة بأحبها أعملها باليمين ، و لو حاجة بأكرهها و مضطر أعملها كنت بأعملها بالشمال..  
  
و كل شوية و حبي لليمين بيزيد و كرهي للشمال كذلك .. أي نعم لما كبرت عرفت إن ده هبل ، بس برضه فضلت منه شوية رواسب!  
المهم ، كفاية مقدمات كده و ندخل في الموضوع:  
  
طول عمري برضه ، و سبحان الله من غير ما أقصد عندي مشكلة في فردة الكوتشي الشمال!  
الكوتشيات اللي كنت بأجيبها و أنا صغير كانت من النوع اللي بـــ"يتمط" بالاستخدام ،  
فكانت مشكلتي الأساسية إن بعد فترة من الاستخدام كان شكله "بيبعجر" و يبقى مش ظريف  
فكنت باتضايق أوي!  
  
تاني مشكلة كنت بأقابلها إني ما بأعرفش أربط رباط الكوتشي ، عادي كلنا كنا كده يعني ، بس لما بابا أو ماما كانوا بيربطوه كانت الفردة الشمال كل شوية تفك!  
و كل شوية لازم أعهيطلهم علشان يربطوه تاني لأني كنت باتكعبل ، و مرات كتيرة اتعورت بسببها!  
  
و دارت الأيام و كبرنا الحمدلله و بقينا بنعرف نربط الكوتشي لوحدينا !  
بس برضه كانت نفس المشكلة موجودة ، الفردة الشمال كل شوية رباطها يفك..  
أهم المشاكل اللي سببتهالي :  
  
- في ماتش كورة مع أصحابي في المدرسة كنت واقف حارس مرمى و علشان أربط الرباط كان التمن جون في فريقنا ، و خناقة كبيرة بعد الماتش انقسم فيها الناس قسمين ، أحدهما يدافع عن حقي الدستوري في ربط الجزمة ، و الآخر كان يرى إنه ممكن يتأجل لغاية أما أصد الجون!  
على العموم سبتهم يكملوا نقاشهم البناء و روحت أنا البيت!  
  
- سايق العجلة بتاعتي و بأسابق أحد أصحابي و في عز المنافسة و السرعة الرهيبة الرباط يدخل في الجنزير بتاع العجلة و لأول مرة أكتشف إن الطيران مش أجنحة و بس .. الطيران أكبر من كده بكتير!  
و انتهى اليوم على كام غرزة و شاش و قطن كتير ، بس برضه انا اللي كسبت :)  
  
- في أحد معسكرات الكشافة البحرية ، و بينما نقوم بتسلق حبل على الجدار دست على الرباط ووقعت من ارتفاع تلاتة متر ، و رجلي اتجزعت ساعتها ، بس طلعت تاني من غير الكوتشي  
  
ده غير المشاكل الاجتماعية اللي بيسببها لي الموضوع ده ، زي إن أصحابي بيتضايقوا مني لما بأعطلهم و حنا ماشيين علشان أربطه ، و خصوصا لما نكون مستعجلين أو في مشوار مهم!  
  
و آخر مشاكلها الآن إن الرباط نفسه ابتدى يبوظ و إني مضطر أشتري رباط تاني!!  
  
  
أكتر حاجة كانت حلوة ، و اللي نسيتها و أنا بأكتب و هو فكرني بيها ..  
إن براء كنا خارجين في يوم سوا و كنت كل شوية أتكعبل في الرباط كالعادة و آخرة ما زهقنا هو ربطهولي و ما اتفكش يوميها تاني إلا لما روحت البيت!!  
أخويا بيرو حبيبي أنا آسف إني نسيت أقولها
